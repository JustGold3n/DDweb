---
title: Zvěrolidé
description: "Přehled zvěrolidské rasy - jejich původ ovlivněný magií, společenské postavení na okraji společnosti a kultura založená na uctívání přírodních bůžků"
#image: "@assets/races/beastfolk/culture.jpg"
imageAlt: "Zvěrolidé s různými zvířecími rysy představující své typické oblečení a symboly"
pubDate: 2024-07-15
modDate: 2024-08-03
---
### Popis

Zvěrolidé jsou rasa, která se vyvinula při dlouhodobém styku některých lidských komunit s divokou magií a přírodními bůžky. V průběhu generací se v těchto komunitách začaly rozvíjet rozličné mutace připodobňující jejich členy určitými charakteristikami ke zvířatům. Tyto mutace mohou mít slabší podobu projevující se v delších a pevnějších nehtech nebo uších, ale také mohou být silné v podobě zvířecích hlav a srsti po celém těle. Zvěrolidé jsou mimo svoje komunity akceptováni všemi, ale vítáni nikým. Pokud z nějakého důvodu žijí mimo lokalitu, kde se narodili, jsou obvykle na kraji společnosti.

### Kostým

Vhodný kostým pro zvěročlověka je velmi podobný rase, se kterou daná postava žila a postavení, které v ní zastávala (pro samotnou část oblečení se tedy obraťte na kostýmy popsané u ostatních ras.) Pokud žila v čistě zvěrolidské komunitě, doporučujeme kostým podobný lidem, ze kterých se rasa vyvinula.

Hlavní úpravou kostýmu oproti ostatním by měly být viditelné zvěrolidské mutace odlišující rasu od lidí. Tyto mutace mohou obsahovat například:

- Zvířecí uši
- Oči jiných barev
- Delší drápy namísto nehtů
- Srst na těle nebo jeho částech

Další možností jak oživit kostým zvěročlověka jsou různé známky uctívání menších bůžků a magických bytostí jako jsou: amulety, prsteny, náušnice nebo rolničky.

### Kultura

#### Uzavřená společnost

Většina komunit zvěrolidí si velmi dobře uvědomuje, že se na ně ostatní rasy dívají skrz prsty. Proto také žijí v méně obydlených oblastech známého světa, kde si pěstují vlastní kulturu a tradice. Tyto menší komunity jsou velmi často silně nedůvěřivé a málokdy mezi sebe přijímají cizí. Tato tradice se drží i v případě zvěrolidských komunit v okolí osídlení ostatních ras, kde si málokterý zvěročlověk zvolí bydlet jinde než na okraji sídlišť s ostatními zvěrolidmi.

#### Náboženství

Už samotný vývoj zvěrolidí ovlivněný magií a přírodními bůžky utvořil jejich vztah k náboženství. Pokud zvěročlověk nepřistoupil na víru v nějaké jiné, větší náboženství, bude se nejspíše modlit k menším bůžkům a ostatní magickým bytostem. Tato víra je bohužel jeden z hlavních důvodů chladného přístupu ostatních ras ke zvěrolidem, neboť často vede k uctívání oportunistických démonů a jiných agentů chaosu.

#### Divokost

Zatímco většina mutací nijak neovlivňuje mysl a soustředí se spíše na tělo, existuje omezené množství zvěrolidí, jejichž mysl byla ovlivněna. Tato mutace obvykle ústí v pomalou přeměnu na mysl kompletně zvířecí. Tato proměna je často zrychlena odchodem daného zvěročlověka do lesů, kam mizí z důvodu vyloučení od ostatních zvěrolidí, kteří se svých příbuzných s touto mutací bojí. Jsou však známé případy, kdy zvěročlověk dokázal mutaci odolat a získat zpět svoje minulé já s minimálními změnami.
