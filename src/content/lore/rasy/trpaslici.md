---
title: Trpaslíci
description: "Kulturní a společenský přehled trpasličí rasy - od kastovního systému přes zemědělství a technologii po náboženství a vztah s gobliny"
#image: "@assets/races/dwarves/culture.jpg"
imageAlt: "Trpaslíci různých společenských tříd představující své typické oblečení a řemesla"
pubDate: 2024-07-15
modDate: 2024-08-03
---
### Kostým

Trpaslíci, tato malá, houževnatá rasa žijící v podzemních městech, která bývají izolována od okolního světa, má rozvinutý systém sociálních vrstev. Od tohoto rozdělení se odvíjí i trpasličí kostým, který se dělí na dvě hlavní skupiny.

#### Pracovní třída (dělníci, řemeslníci, vojáci)
Kostým této třídy je jednoduchý. Skládá se z kalhot, tuniky a pásku (případně výzbroje u válečníků, která je v trpasličí společnosti levná), jenž mají přírodní barvy. Kostým můžete zpestřit doplňky hodícími se k postavě (přívěšky, nástroje, měšce, atd.).

#### Bohatýři (vlastníci pozemků, vládnoucí třída, kněží)
Členové této třídy si více upravují vousy (vplétáním korálků). Jejich oblečení má obvykle výrazně vyšší kvalitu než oblečení třídy pracovníků a to jak co se týče barev, tak střihu a počtu vrstev. Jsou také ověšeni různými šperky z drahých kovů a kamenů.

### Kultura

#### Společnost
Celková trpasličí společnost je pracovitá a pomalá v rozhodování. Často má sklony k hádkám a rozepřím. Celou společností rezonuje láska k pravidlům a řádu dotažená až do největších detailů, kdy trpaslíci dodržují tradice, jejichž původ a důvod neznají.

Nedostatek žen v trpasličí společnosti (rodí se jich asi 20%) vedl k vývoji vysoce soutěživé společnosti, kdy se naprostá většina mužů snaží dostat do co nejvyšších pozic, aby si jich případné partnerky všimly. Ti trpaslíci, kteří se nesnaží dostat co nejvýše jsou často zavrhnutí svojí rodinou a musí se vydat mimo trpasličí města a království. Takovýmto trpaslíkům se říká **vágusové**.

#### Jména a příjmení
Trpaslíci si potrpí na rodinné vazby a své předky mají vždy ve velké úctě. Každý trpaslík a trpaslice má vlastní první jméno, jejich příjmení se pak vždy odvozuje od jejich rodiče: trpaslík přejímá jméno otce a připojí k němu koncovku **-son** (syn), trpaslice přejímá jméno její matky a připojí k němu koncovku **-dottir** (dcera). V praxi to vypadá takto: jméno trpaslíka, kterého při narození pojmenovali Gorm a jehož otec nese první jméno Halfdan, bude znít Gorm Halfdanson. Trpaslice, kterou pojmenují Estrid, která se narodí trpaslici Gudrun, se bude celým jménem nazývat Estrid Gudrundottir.

Známí a úspěšní trpaslíci často dostávají přídomky související s jejich vlastnostmi nebo činy: zlatoruký, drakobijec, atd.

#### Jídlo a nápoje
Nejčastějším trpasličím jídlem jsou v podzemí pěstované plodiny a chované ryby. Častým znakem trpasličího jídla je pro ostatní rasy příliš velká slanost a pálivost. Sladké jídlo je pro trpaslíky vzácným jevem a většina trpaslíků mu neholduje. Kromě rozličných pokrmů z v podzemí pěstovaných plodin a chovaných ryb mají trpaslíci nejradši maso z divoké zvěře.

Mimo vodu jsou nejoblíbenějším trpasličím nápojem pivo a medovina. Trpasličí pivo je temné a hořké. Trpasličí medovina je velmi podobná medovině ostatních ras a je v podstatě jediným sladkým nápojem nebo pokrmem, který trpaslíci konzumují. Z nealkoholických nápojů je pro trpaslíky typický chaluhový čaj. Ten je pro ostatní rasy prakticky nekonzumovatelný kvůli své hořké příchuti a tendenci zanechávat kovovou pachuť v ústech.

#### Zemědělství
Nejdůležitějším prvkem podzemního zemědělství je systém vodních kanálů, nádrží a jezer. V těchto vodních dílech trpaslíci pěstují různé druhy jedlých chaluh, z nichž je možné vyrábět čaj, ale také je vařit a sušit pro pozdější konzumaci. Kromě chaluh zde trpaslíci pěstují také podzemní ořechy, což je obilnina rostoucí ode dna, která každý půlrok vypouští "ořechy" ze kterých lze vymlátit semínka, která se vymelou na mouku. V těchto vodních dílech také žije nepřeberné množství ryb a korýšů, které trpaslíci chovají. Mimo vodní díla pěstují trpaslíci v jeskyních rozličné houby a plísně.

Trpasličí nadzemní zemědělství je podobné tomu lidskému. Nejoblíbenějšími zvířaty, které trpaslíci pěstují jsou ovce, kozy a prasata. Zvlášť rozvinuté je včelařství.

Trpaslíci také chovají menší chlupaté nosorožce, jsou zvířata pro válku i pro práci. Tito nosorožci jsou klidná a poměrně hloupá zvířata, která je jednoduché naučit poslouchat pokyny.

#### Technologie
Trpaslíci jsou technologicky vysoce vyvinutá rasa, která využívá nejrůznějších vynálezů od tepelných regulátorů, přes optické mechanismy až po střelný prach. Technologická vyspělost trpaslíků se nejlépe ukazuje na jejich městech, které jsou vzhledem ke složitosti stavby pro ostatní rasy nedosažitelné.

#### Goblini
Tento největší pokus v dějinách trpasličí říše se ukázal jako velmi levný zdroj pracovní síly. Goblinům samotným tato spolupráce vyhovuje a ti nejlepší z nich se dokonce dostávají do středních příček trpasličí společnosti. Goblini jsou také používaní jako pomocné armádní oddíly, které se trpaslíci v případě potřeby nebojí obětovat.

### Náboženství

Trpaslíci uctívají svoje předky, které k sobě po smrti volá jejich stvořitelka Matka. Uctívání předků obvykle neprobíhá ve veřejných chrámech, ale v domácích svatyních, které jsou obvykle vytesané do některé ze stěn jejich obydlí. Matka samotná není uctívána. Trpasličím knězem je často nejstarší člen rodiny nebo skupiny, ve které trpaslíci momentálně jsou.

Jediným všeobecně uznávaným a slaveným svátkem je **den ohně** slavený desátého srpna. Svátek je slaven všeobecným hodováním v ulicích. Před oslavou je vybrán král ohně, jehož nabídku jídla a pití nesmí žádný z oslovených odmítnou. Králem ohně se obvykle stávají mladší trpaslíci, od kterých komunita očekává v životě velké úspěchy.

Kromě předků mohou trpaslíci uctívat také hodnoty. Oblíbenými hodnotami je například pracovitost, tvořivost nebo statečnost. Trpaslík uctívá hodnotu dodržování principů, které si sám stanoví. Někteří trpaslíci dokážou uctívání hodnot dotáhnout k takové dokonalosti, že jim následování jimi vybrané hodnoty dává magickou moc podobnou knězům. Ostatní rasy často vnímají hodnoty stejně jako své bohy, což nemůže být dál od pravdy.

#### Tetování
Kněží vkládají pod kůži tetovaného magickou moc, která majiteli umožňuje dosáhnout nadtrpasličích výkonů. Tetování jsou udělována jen těm nejlepším trpaslíkům a jejich spojencům jako odměna za jejich úspěchy a slávu. Jestliže je osoba tetovaná většina trpaslíků má tendence důvěřovat jejímu slovu bez ohledu na jejich původ a okolnosti setkání.
